Web'in temelini oluşturan **istemci** (client) ve **sunucu** (server) modeli, internet üzerindeki bilgi alışverişinin nasıl gerçekleştiğini anlamak için önemlidir. Bu model, web sitelerinin nasıl çalıştığını, verilerin nasıl işlendiğini ve kullanıcıların isteklerine nasıl yanıt verildiğini açıklamaktadır. Bu modelde, bir istemci bir sunucudan (web sitelerini barındıran bilgisayar) bilgi veya hizmet talep eder. Sunucu, bu talebi işler ve gerekli yanıtı istemciye geri gönderir. Bu etkileşim, web'in temelini oluşturur.

İstemci-sunucu modeli, merkezi bir sistemle tüm verilerin tek bir yerde toplanması nedeniyle maliyet açısından büyük bir avantaj sağlar ve kaynaklar yalnızca gerektiğinde kullanılır.

![](https://storage.hackviser.com/file/hackviser-prod/trainings/sections/images/7a1351f2-8340-4baf-9025-1f0cf3ed001e/client-server-model-b2718c160.webp)

### İstemci

İstemciler, web sitelerini görüntüleyebilen ve sunucularla etkileşimde bulunabilen cihazlardır. Genellikle kişisel bilgisayarlar, akıllı telefonlar, tabletler gibi internete bağlanabilen her türlü cihazı kapsar. İstemciler, web tarayıcıları (örneğin, Google Chrome, Mozilla Firefox, Safari) aracılığıyla kullanıcıların web sayfalarıyla etkileşime girmesini sağlar. Kullanıcı, web tarayıcısında bir URL girerek veya bir bağlantıya tıklayarak bir web sayfası talep eder. Bu eylem, sunucuya bir HTTP/HTTPS isteği olarak iletilir.

### Sunucu

Sunucu, istemcilerden gelen istekleri kabul eden, işleyen ve gerekli yanıtları (örneğin, bir web sayfası) geri gönderen bir bilgisayar veya yazılım uygulamasıdır. Web siteleri, internet üzerinde bulunan sunucularda barındırılır.

Web sunucuları, web sayfalarını, resimleri, videoları ve diğer içerikleri barındırır. Apache, Nginx ve Microsoft IIS, yaygın web sunucu yazılımları arasındadır. Bu sunucuların ev veya iş için kullanılan bilgisayarlardan tek farkı, 7/24 çalışabilmek için özel tasarlanmış olmasıdır. İnternete bağlı herhangi bir bilgisayar ile de internet üzerinde web sayfası yayınlanabilmektedir.

### İstemci-Sunucu İletişimi

İstemci ve sunucu arasındaki iletişim genellikle HTTP (Hypertext Transfer Protocol) veya HTTPS (HTTP Secure) protokolleri üzerinden gerçekleşir. İstemci, bir web sayfasına erişmek istediğinde, URL'yi içeren bir HTTP GET isteği gönderir. Sunucu, bu isteği alır, gerekli kaynağı bulur ve HTTP yanıtı ile birlikte istemciye geri gönderir.

Örneğin:

1. Kullanıcı, tarayıcıda **[www.example.com](http://www.example.com/)** adresini girer.
2. Tarayıcı (istemci), "[www.example.com](http://www.example.com/)" adresine bir HTTP GET isteği gönderir.
3. "example.com" adresinde çalışan web sunucusu, isteği alır ve istenen ana sayfayı bulur.
4. Sunucu, ana sayfanın HTML içeriğini içeren bir HTTP yanıtı hazırlar ve istemciye geri gönderir.
5. Tarayıcı, gelen HTML içeriğini işler ve kullanıcıya görsel bir web sayfası olarak sunar.

İstemci ve sunucu arasındaki güvenli iletişim, HTTPS protokolü ile sağlanır. HTTPS, iletişimi şifreleyerek üçüncü şahısların verileri okumasını veya değiştirmesini önler. Bu, özellikle kullanıcı adları, şifreler ve ödeme bilgileri gibi hassas bilgilerin aktarımı sırasında kritik önem taşır.

### Dinamik İçerik Oluşturma

Modern web siteleri genellikle dinamik içerik içerir. Bu, kullanıcının eylemlerine veya veritabanındaki verilere bağlı olarak içeriğin değişebileceği anlamına gelir. Bu tür bir dinamik içerik, sunucu tarafında çalışan programlama dilleri (PHP, Python, Go, JavaScript/Node.js vb.) kullanılarak oluşturulur. Kullanıcı bir istek yaptığında, sunucu tarafında kod çalışır, gerekli verileri bir veritabanından çeker veya işler ve sonuç olarak dinamik bir web sayfası üretir.