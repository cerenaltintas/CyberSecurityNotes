İnternet dünyasında, **istemci**(client) ve **sunucu**(server) terimleri sıkça karşımıza çıkar. Bu iki terim, internetin temel bir prensibi olan istemci-sunucu modelini tanımlar. Bu modelde, bir istemci bir sunucudan (web sitelerini barındıran bilgisayar) bilgi veya hizmet talep eder. Sunucu, bu talebi işler ve gerekli yanıtı istemciye geri gönderir. Bu etkileşim, web'in temelini oluşturur.

İstemci-sunucu modeli, merkezi bir sistemle tüm verilerin tek bir yerde toplanması nedeniyle maliyet açısından büyük bir avantaj sağlar ve kaynaklar yalnızca gerektiğinde kullanılır.

![](https://storage.hackviser.com/file/hackviser-prod/trainings/sections/images/eab4bd3d-cb57-49a6-886a-b6356ec4047c/client-server-model-02a1198f4.webp)

Web siteleri, internet üzerinde bulunan sunucularda barındırılır. Bu sunucuların ev veya iş için kullandığımız bilgisayarlardan tek farkı, 7/24 çalışabilmek için özel tasarlanmış olmasıdır. İnternete bağlı herhangi bir bilgisayar ile de internet üzerinde web sayfası yayınlayabiliriz.

İstemciler ise, web sitelerini görüntüleyebilen ve sunucularla etkileşimde bulunabilen cihazlardır. Genellikle kişisel bilgisayarlar, akıllı telefonlar, tabletler gibi internete bağlanabilen her türlü cihazı kapsar. İstemciler, web tarayıcıları (örneğin, Google Chrome, Mozilla Firefox, Safari) aracılığıyla kullanıcıların web sayfalarıyla etkileşime girmesini sağlar.

Bir web sitesini görüntülemek istediğinizde istemci, sunucuya bir istek gönderir. Bu istekle, web sayfasının bir kopyası sunucudan indirilir ve içeriği web tarayıcınızda görüntülenir.