Ağlar kullanım amacına göre ve boyutuna göre kategorize edilmektedir. Örneğin, bir ağın boyutu bir evde veya küçük bir işletmede olabilirken, diğer bir ağ ise büyük bir kurumsal ortamda veya geniş bir coğrafi alanı kapsayabilir. LAN, MAN ve WAN, kapsadıkları alan üzerinde çalışmak üzere tasarlanmış üç ana ağ türüdür. Aralarında bazı benzerlikler ve farklılıklar vardır. En önemli farklardan biri kapsadıkları coğrafi alandır, **LAN bir evi veya binayı**, **MAN şehir'i**, **WAN ülkeler hatta kıtaları** kapsayabilir.

### Local Area Network (LAN)

Local Area Network (LAN), coğrafi olarak *sınırlı bir alanı kapsayan* bir bilgisayar ağıdır. Bu ağ türü, genellikle bir ev, ofis veya bina içindeki cihazları birbirine bağlamak için kullanılır. LAN'lar, cihazlar arasında hızlı veri transferi, kaynak paylaşımı (örneğin yazıcılar ve dosyalar) ve uygulamaların ağ üzerinden erişilebilir olmasını sağlar.

- Küçük bir alanı kapsar, bu yüzden yüksek hızlı veri transferi yapabilirler.
- Genellikle Gbps (Gigabit per second) düzeyinde veri transfer hızları sunar.
- Ağa bağlı cihazlar, yazıcılar, dosyalar ve diğer ağ kaynakları gibi ortak kaynakları paylaşabilir.
- Ağdaki verilerin korunması ve izinsiz erişimin önlenmesi için güvenlik protokolleri veya ağ güvenlik cihazları kullanılabilir.

### Wide Area Network (WAN)

Wide Area Network (WAN), *geniş coğrafi alanlar*da dağılmış olan bilgisayarları ve ağları birbirine bağlayan bir ağ türüdür. WAN'lar, şehirler, ülkeler hatta kıtalar arası iletişimi mümkün kılarak, uzaktaki ağları birleştiren ve *büyük mesafelerde* veri, ses ve video gibi bilgilerin iletilmesini sağlayan geniş kapsamlı ağlardır. WAN'lar, çok geniş bir alanı kapsadıkları için, internetin kendisi de aslında bir çeşit WAN olarak düşünülebilir.

- WAN'lar, LAN'ların aksine, çok geniş coğrafi alanlarda hizmet verir.
- WAN ağında, fiber optik kablolar, uydu bağlantıları, telefon hatları gibi çeşitli iletişim teknolojileri kullanılabilir.
- Geniş coğrafi alanları kapsadığı için WAN'ların kurulumu ve bakımı genellikle yüksek maliyetlidir.
- WAN'lar, LAN'lara göre daha düşük veri transfer hızları sunar, çünkü veriler çok daha uzun mesafeler kat eder.
- WAN'lar, küresel ölçekte iletişim ve kaynak paylaşımı sağlar.

### Metropolitan Area Network (MAN)

Metropolitan Area Network (MAN), şehir ölçeğindeki bir coğrafi alanda dağılmış olan bilgisayar ağlarını ve cihazlarını birbirine bağlayan bir ağ türüdür. MAN ağı, genellikle birkaç binadan oluşan bir üniversite kampüsü, bir şehrin çeşitli bölümleri ya da birkaç yakın şehri kapsayabilir. WAN ve LAN arasında bir yerde konumlanan MAN'lar, *bölgesel* veri iletişimi ihtiyaçları için idealdir.

- MAN'lar genellikle bir şehir kadar geniş bir alana yayılır ve kilometrelerce mesafeyi kapsayabilir.
- MAN'lar, geniş bant genişliği ve yüksek hızlı veri iletimi sağlayarak, büyük dosyaların ve verilerin hızlı bir şekilde transfer edilmesine olanak tanır.
- Farklı kuruluşlar ve kullanıcılar, MAN üzerinden kaynakları (yazılım, donanım, veri depolama vb.) paylaşabilir.
- Bir MAN, ihtiyaçlara göre *kolayca genişletilebilir* ve özelleştirilebilir.
- Şehir yönetimleri, kamu güvenliği, sağlık hizmetleri ve eğitim kurumları gibi kamu hizmetlerinin entegrasyonu için MAN'ları tercih eder.
- MAN kurulumu ve yönetimi genellikle internet servis sağlayıcıları (ISS) veya büyük kuruluşların IT departmanları tarafından yapılır.

### Internet/Intranet Ağı

Internet

Internet, dünya çapında milyarlarca cihazı birbirine bağlayan geniş bir ağdır. Bu ağ üzerinde veri alışverişi, bilgi paylaşımı, iletişim ve birçok çevrimiçi işlem gerçekleştirilebilir. Internet, farklı coğrafi konumlardaki kullanıcıların ve sistemlerin birbiriyle etkileşime geçmesini sağlayan küresel bir ağ altyapısına sahiptir.

Intranet

Intranet, bir organizasyon veya kuruluş içinde *sınırlı kullanıcı grubuna özel olarak tasarlanmış* özel bir ağdır. Genellikle şirket bilgileri, çalışan kaynakları ve iç iletişim araçları gibi kurumsal kaynaklara erişim sağlamak için kullanılır. Intranet, Internet'in aksine, *genel erişime kapalıdır* ve yalnızca belirli kullanıcıların erişimine izin verir.