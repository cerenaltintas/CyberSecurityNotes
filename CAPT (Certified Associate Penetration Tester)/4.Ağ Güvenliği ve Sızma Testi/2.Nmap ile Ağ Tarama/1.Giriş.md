Modern ağ ortamları, sayısız cihaz ve servisin birbiriyle karmaşık bir şekilde etkileşimde olduğu canlı ekosistemlerdir. Bu ortamların güvenliğini sağlamak ve yönetmek, ağ profesyonelleri için büyük bir zorluk teşkil eder.

Sızma testi, günümüzün karmaşık ağ ortamlarında güvenliği sağlamanın en etkili yollarından biridir. Bu eğitimde, sızma testi uzmanlarının ağ güvenliğini değerlendirmede en güçlü araçlarından biri olan Nmap'in güçlü ağ tarama yeteneklerini kullanmayı öğreneceğiz.

### Ağ Tarama

Ağ tarama, bir ağdaki cihazların, servislerin ve bu servislerin çalıştığı portların belirlenmesi işlemidir. Bu işlem, ağın mevcut durumunun bir fotoğrafını çeker ve ağın güvenliğinin değerlendirilmesine yardımcı olur.

### Ağ Taramanın Amaçları

Ağ taramanın birçok amacı vardır, bunlar arasında güvenlik açıklarının belirlenmesi, ağ topolojisinin haritalanması ve servislerin izlenmesi yer alır.

### Ağ Tarama Çeşitleri

- **Host Tarama:** Belirli bir ağın IP seviyesinde taranmasıdır. Hangi cihazların aktif olduğunu belirlemeyi amaçlar.
    
- **Port Tarama:** Belirli bir IP veya host üzerinde çalışan servislerin tespit edilmesidir.
    
- **Ağ Haritalama:** Ağda bulunan aktif cihazların ve bunların konfigürasyonlarının (örneğin, firewall kuralları) belirlenmesidir.
    
- **İşletim Sistemi Belirleme:** Ağdaki cihazların işletim sistemlerinin tespit edilmesi.
    
- **Zafiyet Tarama:** Ağdaki cihazların güvenlik açıkları açısından incelenmesi.


### Temel Ağ Bilgisi

##### **TCP Nedir**

Transmission Control Protocol (TCP), internet üzerinden veri iletimi sağlayan temel protokollerden biridir. Güvenilir, sıralı ve hata kontrolü sağlayan bir iletişim modelidir. TCP, veri paketlerinin hedeflerine doğru sırada ve eksiksiz ulaşmasını garanti eder.

##### **TCP İletişim Bayrakları**

TCP iletişiminde, bağlantı kurma, veri transferi ve bağlantı sonlandırma işlemleri için çeşitli bayraklar (flags) kullanılır. En yaygın TCP bayrakları şunlardır:

- **SYN (Synchronize):** TCP bağlantısı başlatmak için kullanılır.
- **ACK (Acknowledgment):** Bir paketin alındığını onaylamak için kullanılır.
- **FIN (Finish):** TCP bağlantısını sonlandırma isteğini gönderir.
- **RST (Reset):** Bağlantıyı hemen sonlandırır, genellikle bir hata durumunda kullanılır.
- **PSH (Push):** Verinin derhal gönderilmesini sağlar.
- **URG (Urgent):** Acil veri olduğunu belirtir.

##### **IP Nedir**

Internet Protocol (IP), ağ cihazlarının birbirleriyle iletişim kurmasını sağlayan bir protokoldür. Her cihazın, ağ üzerinde benzersiz bir IP adresi vardır ve bu adres, cihazın ağ üzerindeki konumunu belirler.

##### **Port Nedir**

Bir ağ servisinin dinlediği mantıksal bir noktadır. IP adresi, bir cihazın ağdaki adresini belirlerken, port numarası o cihaz üzerindeki belirli bir servise erişimi sağlar. Örneğin, HTTP trafiği genellikle port 80 üzerinden, HTTPS trafiği ise port 443 üzerinden gerçekleşir.

##### **TCP/IP Protokol Ailesi**

TCP/IP, internetin temelini oluşturan protokol setidir. Bu aile, veri iletiminin nasıl gerçekleştirileceğini tanımlayan bir dizi kurallar ve standartlardan oluşur. TCP/IP, uygulama, taşıma, internet ve ağ erişim katmanları olmak üzere dört temel katmandan oluşur.

##### **TCP/IP Katmanları**

**1. Uygulama Katmanı (Application Layer):** Kullanıcıların ağ üzerindeki servislerle etkileşimde bulunduğu katmandır (örn. HTTP, FTP).

**2. Taşıma Katmanı (Transport Layer):** Veri aktarımının yönetildiği katmandır (örn. TCP, UDP).

**3. İnternet Katmanı (Internet Layer):** Paketlerin gönderildiği ve yönlendirildiği katmandır (örn. IP).

**4. Ağ Erişim Katmanı (Network Access Layer):** Fiziksel ağ donanımı üzerinden veri iletiminin gerçekleştiği katmandır.

Her katman, önceki katmandan aldığı veriyi işler ve sonraki katmana aktarır. Bu şekilde, veriler kaynaktan hedefe iletilir.

Burada bahsettiğimiz temel ağ bilgileri, eğitimin ilerleyen bölümlerinde yapacağımız ağ tarama işlemlerini daha iyi anlamanıza yardımcı olacaktır.