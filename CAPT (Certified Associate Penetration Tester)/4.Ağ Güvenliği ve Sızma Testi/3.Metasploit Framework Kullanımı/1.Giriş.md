2003 yılında HD Moore tarafından başlatılan Metasploit, kısa sürede güvenlik topluluğu tarafından benimsenerek, hızla gelişti. Başlangıçta birkaç uzmana yönelik bir araç iken, zamanla etik hackerlar, güvenlik araştırmacıları ve bilgi güvenliği profesyonelleri arasında vazgeçilmez bir kaynak haline geldi. 2009 yılında Rapid7 tarafından satın alınmasıyla daha da profesyonel hale geldi.

Metasploit, iki üründen oluşur: **Metasploit Framework** ve **Metasploit Pro**. Her iki versiyon da güçlü araçlar sunar.

### Metasploit Pro

Metasploit Pro, daha çok web arayüzü üzerinden penetrasyon testi yapmayı tercih eden kullanıcılar için idealdir ancak ücretlidir. Pro versiyonu, Framework sürümünde bulunmayan birçok özelliği barındırır:

- **Görev Zincirleri:** Otomatikleştirilmiş görevler zinciri oluşturarak karmaşık test senaryolarını basitleştirir.
- **Sosyal Mühendislik Araçları:** Phishing saldırıları gibi sosyal mühendislik tekniklerini kolaylıkla uygulamanızı sağlar.
- **Güvenlik Açığı Doğrulama:** Bulunan güvenlik açıklarının hızlı bir şekilde doğrulanmasına olanak tanır.
- **Grafiksel Kullanıcı Arayüzü (GUI):** Kullanıcı dostu bir arayüzle çalışmayı kolaylaştırır.
- **Hızlı Başlangıç Sihirbazları:** Yeni başlayanların hızla yön bulmasına yardımcı olur.
- **Nexpose ile Entegrasyon:** Güvenlik açıklarının tespiti ve yönetimi için Nexpose ile entegrasyon sunar.

Metasploit Pro, aynı zamanda komut satırı kullanıcıları için de özel bir konsol içerir. Bu konsol, msfconsole'a benzer bir deneyimle Pro'nun özelliklerine erişim sağlar ve komut satırını tercih eden gelişmiş kullanıcılar için idealdir.

Metasploit Pro'nun Gelişmiş Özellikleri

Metasploit Pro, gerçek dünya saldırılarını simüle etmek, veri toplamak ve bulunan açıkların giderilmesine yardımcı olacak penetrasyon testi özellikleri sunar:

- **Manuel Sömürü ve AV/IPS Kaçınma:** Gelişmiş sömürü teknikleri ve güvenlik önlemlerini aşma.
- **Post-Exploration Modülleri ve Oturum Temizleme:** Hedef sistemdeki erişim sonrası aşamaları yönetme.
- **Kimlik Bilgisi Yeniden Kullanımı ve Sosyal Mühendislik:** Etkili kimlik avı kampanyaları düzenleme.
- **Hızlı Penetrasyon Testleri ve VPN Pivoting:** Hızlı ve etkili testler için araçlar.
- **Veri Toplama ve İşaretleme:** Toplanan verileri düzenleme ve raporlama.

Arayüz Seçenekleri

Metasploit Pro, hem web arayüzü hem de komut satırı arayüzü sunar. Web arayüzü, [https://localhost:3790](https://localhost:3790/) adresi üzerinden erişilebilir ve kullanımı kolay bir platform sağlar. Pro Console ise, komut satırı üzerinden Metasploit Pro ile etkileşim kurmanıza olanak tanır ve Framework konsoluyla benzer özelliklere sahiptir.

### Metasploit Framework

Metasploit Framework, siber güvenlik alanında kullanılan en güçlü ve esnek araçlardan biridir. Açık kaynaklı bir proje olarak, güvenlik açıklarını keşfetmek, test etmek ve bu açıklar üzerinden saldırı senaryoları geliştirmek için kapsamlı bir platform sunar. Bilgi güvenliği uzmanları, etik hackerlar ve güvenlik araştırmacıları tarafından yaygın olarak kullanılan Metasploit, bir sistemdeki zafiyetleri değerlendirmek ve bunlara karşı savunma mekanizmaları geliştirmek için değerli bir kaynaktır. Kullanıcı dostu arayüzü, geniş modül ve exploit veritabanı ile Metasploit, karmaşık güvenlik testlerini basit ve erişilebilir hale getirir.

Bu eğitimde, açık kaynaklı olan ve siber güvenlik camiasında geniş bir kullanıcı tabanına sahip Metasploit Framework üzerinde duracağız. Metasploit Framework, penetrasyon testleri ve kapsamlı güvenlik denetimleri gerçekleştirmek için gerekli altyapıyı, içeriği ve araçları sağlar.

### Temel Terminoloji ve Bileşenler

Metasploit Framework'ü anlamak için, bazı temel terminolojileri ve bileşenlerini bilmek gerekir.

**Modül:** Çeşitli görevleri yerine getirmek üzere tasarlanmış bağımsız bileşenler. Exploitler, auxiliary modülleri, post-exploitation modülleri ve payloadlar bu kategoriye girer.

**Exploit:** Bir güvenlik açığından yararlanan ve saldırgana hedef sisteme erişim sağlayan bir programdır. Exploit genellikle bir payload taşır ve bu payloadı hedefe sistemde çalıştırır.

**Payload:** Bir exploitin başarılı olması durumunda hedef sistemde çalıştırılmak üzere tasarlanmış kod. Payloadlar, sistem üzerinde yetki elde etmek, veri çalmak veya sistem davranışını değiştirmek için kullanılabilir.

**Auxiliary:** Destekleyici modüller; zafiyet taraması, servis reddi saldırıları gibi direkt olmayan saldırı görevlerini yerine getirirler.

**Shellcode:** Hedef sistemde rastgele komutlar çalıştırmak için kullanılan bir payload türü.

**Meterpreter:** Etkileşimli bir kabuk sağlayan ileri düzey çok fonksiyonlu bir payload'dır. Meterpreter kabuğundan dosya indirebilir, kullanıcı hesapları için parola hash'lerini alabilir ve diğer ağlara geçiş yapabilirsiniz. Meterpreter, RAM'de çalıştığı için çoğu sızma tespit sistemleri tarafından tespit edilemez.

**Bind Shell Payload:** Sömürülen sistemde bir dinleyici başlatır ve saldırgan makinenin bu dinleyiciye bağlanmasını bekleyen shell türüdür.

**Reverse Shell Payload:** Saldırgan makineye bir komut istemi olarak geri bağlanır.

Metasploit Framework'ün anlamı ve kullanımı, bu temel kavramlar ve bileşenlerle başlar. Her biri, platformun güçlü ve esnek bir araç olmasını sağlayan önemli bir parçadır. Metasploit'in sağladığı imkanları tam olarak anlamak ve etkili bir şekilde kullanmak için, bu terminolojilerle ve bileşenlerle aşina olmak önemlidir.