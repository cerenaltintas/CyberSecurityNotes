Proxy, ağ trafiğini izlemek, analiz etmek ve düzenlemek için kullanılan bir araçtır. HTTP ve HTTPS protokolleri üzerinden yapılan istek ve yanıtları yakalama, inceleme ve düzenleme yeteneğine sahiptir. Güvenlik açıklarının tespit edilmesinde yaygın olarak tercih edilir.

**Proxy** kavramı, ağdaki bilgisayarlar arasındaki iletişimi aracılık eden bir sunucu olarak tanımlanabilir. Kullanıcıların internete veya ağ içindeki diğer kaynaklara erişirken gizliliğini koruma, güvenliği artırma, erişim kontrolü sağlama ve ağ trafiğini düzenleme amacı taşır. Proxyler, kullanıcıların gerçek IP adreslerini gizleyerek ve veri trafiğini filtreleyerek güvenlik tehditlerine karşı koruma sunar. İçerik filtreleme, erişim kısıtlamaları ve hız iyileştirmesi gibi ek işlevler de sunabilirler.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy.png)

### Intercept (Durdurma)

**Intercept On/Off** özelliği, ağ trafiğini gerçek zamanlı olarak durdurma ve detaylı bir şekilde inceleme imkanı sunar. **"Intercept is on"** seçeneği aktif olduğunda, Proxy aracılığıyla geçen tüm HTTP/HTTPS trafiği durdurulur. **"Intercept is off"** modunda ise trafik kesintisiz bir şekilde akar.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/bba595addd324ac0bfd2227a16295d0f.webp)

Ayrıca boş bir noktada farenin sağ tık tuşuna basıldığında isteğin üzerinde yapılabilecek işlemlerin bulunduğu bir menü görüntülenmektedir. Bu isteğin diğer Burp Suite araçlarına gönderilmesi, adresin kopyalanması ya da adresin tarayıcıda görüntülenmesi gibi birçok özellik bu menü içerisinde sunulmaktadır.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-intercept-right-click.png)

Intercept İçindeki Ek Fonksiyonlar

Intercept modu içerisinde, trafik akışını yönetmek için çeşitli ek fonksiyonlar mevcuttur.

- **Forward**: Seçilen bir isteği veya yanıtı hedefe doğru iletir.
- **Drop**: Seçilen bir isteği veya yanıtı yok sayar.
- **On/Off Action**: Intercept'in otomatik açılmasını veya kapanmasını sağlar.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-intercept-buttons.png)

- **Open Browser**: Harici bir tarayıcı kullanılmasına, sertifika ve proxy ayarı yapılmasına gerek duyulmadan Burp Suite için özel olarak hazırlanmış Chromium alt yapısına sahip tarayıcıyı açar.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-intercept-browser.png)

### HTTP History (HTTP Geçmişi)

**HTTP History,** Proxy üzerinden geçen tüm HTTP ve HTTPS istekleri ile yanıtlarını zaman damgası, URL, HTTP methodu ve durum kodu gibi detaylarla listeler. Bu bölüm, yapılan işlemlerin detaylı bir kaydını tutar ve geriye dönük analiz yapılabilmesini sağlar.

Liste içerisinden seçilen isteğin detayları alt kısımda Request ve Response olarak gösterilmektedir. Ayrıca listede herhangi bir isteğin üstünde farenin sağ tık tuşuna basıldığında isteğin üzerinde yapılabilecek işlemlerin bulunduğu bir menü görüntülenmektedir.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-http-history.png)

### Websockets History (Web Soketlerin Geçmişi)

**Websockets History,** web soketleri üzerinden iletilen verilerin izlenmesini ve kaydedilmesini sağlar.

**Web Soket**, tarayıcı ile sunucu arasında çift yönlü gerçek zamanlı iletişim sağlayan bir iletişim protokolüdür. İstemci ve sunucu arasında sürekli açık bir bağlantı üzerinden veri alışverişi yaparak anlık mesajlaşma, canlı bildirimler ve çevrimiçi oyunlar gibi uygulamalarda kullanılır.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-websockets-history.png)

### Proxy Settings (Proxy Ayarları)

Proxy ayarları, dinlenen portların yönetimi, SSL sertifikaları, ve otomatik tarayıcı yapılandırması gibi gelişmiş özelliklere erişim sağlar.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/settings.png)

- **Proxy Listeners**: Proxy dinleyicileri, Burp Suite'in hangi IP adresleri ve portlar üzerinden ağ trafiğini dinleyeceğini belirler. Birden fazla dinleyici ekleyebilir ve her birinin özelliklerini ayrı ayrı yapılandırabilirler.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-settings.png)

Burp Suite Proxy port numarası ya da adresi 'Edit' butonu ile düzenlenebilir ya da 'Add' butonu ile yeni bir dinleme noktası oluşturulabilir.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-settings-edit.png)

- **Request Interception Rules**: Hangi isteklerin kesilip inceleneceğini detaylı bir şekilde belirlemelerine olanak tanır. Özel filtreler ve koşullar tanımlanabilir.

Görselde verilen örnek kuralda yakalanacak olan isteklerin içerisinde eşleşmemesi gereken dosya uzantıları belirtilmiştir. Belirtilen filtre ile eşleşen değerler yakalanmaz. Bu şekilde istenmeyen gereksiz trafikler görüntülenmez.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-request-interception-rules.png)

- **Response Interception Rules**: Sunucudan gelen yanıtların nasıl ele alınacağını belirleyen kuralların oluşturulmasını sağlar. İsteklere benzer şekilde, belirli yanıtların kesilmesi için koşullar tanımlanabilir.

Görselde verilen örnek kuralda yakalanacak olan yanıtların HTTP durum kodunun eşleşmemesi gereken değeri belirtilmiştir.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-response-interception-rules.png)

Harici Tarayıcı Kullanımı ve Sertifika Yönetimi

Burp Suite'in kendi içerisinde sunduğu sertifika ve proxy ayarları yapılmış tarayıcının kullanılmak istenilmediği durumlarda harici tarayıcı tercih edilebilmektedir.

**Not:** Burp Suite içerisindeki tarayıcı kullanılmak isteniyorsa bu başlık altında anlatılan adımların gerçekleştirilmesine gerek yoktur.

Burp Suite, harici bir tarayıcıya sertifika yüklemeyi ve Burp Suite'e bağlamayı destekler. Bu, tarayıcıların Burp Suite tarafından yakalanan SSL trafiğini güvenle incelemesine olanak tanır. Ayrıca, Burp Tarayıcısı dışında tercih edilen tarayıcının kullanılmasına olanak tanır. SSL kullanılan bir uygulamanın trafiği yakalanmak istenirse sertifika yüklenmesi gerekmektedir.

Burp Suite Proxy Ayarlarının Yapılandırılması

Proxy paneline erişmek için, Burp Suite'te sol üst köşede bulunan "Proxy" (Proxy) sekmesine ve ardından "Options" (Seçenekler) alt sekmesine tıklayın. Proxy dinleme ayarlarınızı yapılandırmak için "Add" (Ekle) butonuna tıklayarak yeni bir dinleme portu ekleyin. Genellikle varsayılan olarak 127.0.0.1 adresinde ve 8080 portu kullanılır. "Running" (Çalışıyor) seçeneğini işaretleyerek proxy sunucunuzu aktifleştirin.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-listen-interface.png)

Tarayıcıya Proxy Ayarlarının Yapılandırılması

Tarayıcınızın ayarlarına giderek ağ veya proxy ayarları bölümünü bulun. Burada, "Manuel proxy yapılandırması" seçeneğini seçin ve HTTP Proxy alanına 127.0.0.1 adresini, Port alanına ise 8080 numarasını girin. Bu işlem tarayıcınızın tüm trafiklerini Burp Suite üzerinden yönlendirecektir.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-browser-settings.png)

FoxyProxy, proxy ayarlarınızı kolayca yönetmenizi sağlayan bir tarayıcı eklentisidir. Proxy ayarlarını tarayıcı ayarlarından yapmak istemiyorsanız eklenti kullanabilirsiniz. Tarayıcı eklenti mağazasından eklentiyi tarayıcınıza kurduktan sonra, FoxyProxy simgesine tıklayarak "Options" (Seçenekler) menüsüne erişin. Yeni bir proxy profili oluşturun ve Burp Suite'in dinleme ayarlarına uygun şekilde 127.0.0.1 adresini ve 8080 portunu ayarlayın. Bu profil aktifken, tarayıcı trafiğiniz Burp Suite üzerinden yönlendirilecektir.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/foxy-proxy.png)

Burp Suite Sertifikasının Üretilmesi ve İndirilmesi

Tarayıcınızda dinleme yapabilmeniz için Burp Suite sertifikasının tarayıcınıza yüklenmesi gerekmektedir.

"Proxy" (Proxy) > "Options" (Seçenekler) sekmesine gidin ve "Import / export CA certificate" (CA sertifikasını içe/dışa aktar)

seçeneğine tıklayın. "Der" formatında sertifikayı kaydetmek için "Export" (Dışa aktar) düğmesine tıklayın ve dosyayı bilgisayarınıza kaydedin.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-certificate.png)

Tarayıcı üzerinden de sertifikayı indirmek mümkündür. [http://burp](http://burp/) adresi ziyaret edilir. Sağ üst kısımda bulunan 'CA Certificate' butonuna tıklandığında "Der" uzantılı bir sertifika indirilmektedir.

![](https://storage.hackviser.com/file/hackviser-prod/trainings/sections/images/e23c32bc-2777-4a78-b564-f16c982dbf14/proxy-burp-certificate.png)

Tarayıcıya Sertifika Yükleme

Tarayıcıya bağlı olarak, sertifika yükleme adımları değişiklik gösterebilir. Tarayıcı ayarlarına giderek "Gizlilik ve Güvenlik" seçeneğini bulun. "Sertifikaları Yönet" üzerinden "Güvenilir Kök Sertifika Yetkilileri"ne geçiş yapın ve "İçe Aktar" ile Burp Suite sertifikasını yükleyin.