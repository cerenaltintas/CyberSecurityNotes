Brute Force saldırıları, siber güvenlikte yaygın olarak karşılaşılan ve basit ama etkili bir saldırı türüdür. Bir saldırganın hedef sistemde doğru kimlik bilgilerini veya yapılandırma ayarlarını bulmak için sistematik olarak birçok farklı kombinasyonu denemesi anlamına gelir.

![](https://storage.hackviser.com/file/hackviser-prod/trainings/sections/images/ecf68ff1-283c-4bf3-b5d8-6777b78d1a57/image-9951ab48b.webp)

### Yaygın Brute Force Saldırı Türleri

1. Dictionary Attack

**Tanım:** Bu tür saldırıda, saldırganlar yaygın olarak kullanılan parola listelerini (sözlükler) sistematik bir şekilde kullanarak doğru parolayı bulmaya çalışır. Örneğin, "123456", "password" veya "admin" gibi yaygın parolalar listeden denenir.

**Çalışma Mekanizması:** Saldırgan, hedefin parolasını tahmin etmek için listeyi veya veri tabanını sırasıyla kullanır. Örneğin, "admin" kullanıcı adı için parola saldırısı aşağıdaki gibi bir URL üzerinden denenebilir.

```auto
https://example.com/login?username=admin&password=123456
```

**Savunma Yöntemleri:** Güçlü parola politikaları, çok faktörlü kimlik doğrulama (MFA) ve parola denemeleri için limitler koymak.

2. Tüm Kombinasyonların Denenmesi

**Tanım:** Saldırgan, tüm olası karakter kombinasyonlarını kullanarak doğru kullanıcı adı ve parolayı bulmaya çalışır. Bu yöntem, zaman alan bir saldırı türüdür.

**Çalışma Mekanizması:** Saldırgan, her karakter setinin farklı kombinasyonlarını oluşturup denemeler yapar. Örneğin, "a" ile başlayıp "z"ye kadar tüm harfler, sayılar ve özel karakterler denenir.

**Savunma Yöntemleri:** Parola uzunluğu ve karmaşıklığını artırmak, başarısız denemeler için oturum sınırlaması koymak, CAPTCHA uygulamak.

3. Credential Stuffing

**Tanım:** Daha önce veri ihlali yaşanmış ve internete sızmış kimlik bilgilerini kullanarak farklı web sitelerinde oturum açmayı denemek.

**Çalışma Mekanizması:** Saldırgan, veri ihlalinden elde edilen kullanıcı adı-parola kombinasyonlarını başka web sitelerinde dener.

Örneğin önceden sızdırılmış "[john@example.com](mailto:john@example.com)" e-posta adresi ve "password123" parolasıyla farklı sitelerde oturum açma denemeleri yapmak.

**Savunma Yöntemleri:** Çok faktörlü kimlik doğrulama (MFA), parolaların yeniden kullanımını engellemek için uyarı sistemleri, başarılı oturum açma bildirimleri.

### Brute Force Saldırılarının Etkileri

- **Hesap Ele Geçirme:** Saldırgan, doğru kimlik bilgilerini bulduğunda kurbanın hesabını tamamen kontrol edebilir ve kişisel verileri veya hassas bilgileri ele geçirebilir.
- **Hizmet Kesintisi:** Sürekli deneme saldırıları uygulamanın performansını etkileyebilir veya tüm sistemi işlevsiz hale getirebilir.
- **Yetkisiz Erişim:** Saldırgan, brute force yoluyla elde ettiği bilgilerle yetkisiz işlemler gerçekleştirebilir veya şirket içi verilere erişebilir.

### Web Uygulamalarındaki Brute Force Zafiyet Alanları

- **Zayıf Parola Politikası:** Basit parolalar veya zayıf parola politikaları, brute force saldırılarına karşı sistemleri savunmasız hale getirebilir.
- **Güvenlik Soru ve Cevapları:** Şifre sıfırlama güvenlik soruları kolay tahmin edilebilir olduğunda bu alan saldırıya açık demektir.
- **Rate Limiting Eksikliği:** Yanıt süreleri kısıtlanmaz veya oturum denemeleri sınırlandırılmazsa, saldırganlar hızlı ve ardışık çok sayıda deneme yapabilirler.

### Brute Force'tan Korunma Yöntemleri

- **Güçlü Parola Politikaları:** Minimum uzunluk ve karmaşıklık gereksinimlerini içeren politika uygulanmalı.
- **Çok Faktörlü Kimlik Doğrulama (MFA):** Ek güvenlik katmanı eklemek için SMS, e-posta veya doğrulama uygulamaları kullanılabilir.
- **Rate Limiting:** Yanlış oturum açma denemeleri gibi işlemler için limit koyarak saldırganları engellemek.
- **Captcha:** Bot tabanlı brute force saldırılarını önlemek için CAPTCHA kullanmak.
- **IP Engelleme:** Belirli bir IP adresinden gelen çok sayıda başarısız giriş denemesi varsa IP adresini geçici olarak engellemek.

Bölüm